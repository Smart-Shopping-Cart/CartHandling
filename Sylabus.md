סדנת "יצירת מוצר תוכנה"
שנה"ל תש"פ

	מרצה:	אמיר קירש	amirk@mta.ac.il
FAQ
-	מה עושים בסדנה?
מעלים רעיון למוצר תוכנה, מציגים את הרעיון לצד מחקר רקע טכנולוגי ומחקר שוק (מוצרים דומים בשוק, מתחרים וכו'), מציגים איפיון למוצר ו-design טכני, כותבים מימוש של המוצר ומציגים אותו.
-	הרעיון חייב להיות חדשני / טכנולוגי?
הרעיון חייב להיות מעניין ובעל פוטנציאל ולהיות מפותח ברמת גימור גבוהה. הרעיון לא חייב להיות חדשני, אפשר לקחת רעיונות ממוצרים קיימים ואפשר אפילו לפתח מחדש מוצר מוכר וידוע, אך יש להציג יעד ברור למוצר ולכוון את הפיתוח ליעד זה. כאשר מפתחים גירסה חדשה של מוצר שכבר קיים בשוק היעד יכול להיות שהגירסה החדשה תהיה חינמית (בזמן שכל האפשרויות הקיימות בשוק הן בתשלום), אפשר שהגירסה החדשה תציג ממשק משתמש שונה ונוח יותר או תתמקד רק בחלק מהתכונות ולכן תהיה פשוטה יותר למשתמש וכד'.

דרישות הקדם:
ציון עובר בקורסים: "תכנות מכוון עצמים ושפת ++C", "מבני נתונים".


-	באיזו שפה/סביבה/מערכת הפעלה צריך לכתוב את הקוד?
-	במה שנראה לכם נכון ומתאים לפרוייקט שלכם (Java, C#, C++, Ruby, PHP, node.js, Swift, Angular – שילובים שלהם - או כל דבר אחר).


-	מה הדגש של סדנה זו לעומת סדנאות אחרות?
הדגש הוא על הקמת מוצר מעניין ומיוחד. קיימת חשיבות בסדנה למחקר מקדים (מחקר טכנולוגי, סקר שוק – אילו מוצרים קיימים כבר בתחום הספציפי ומה אפשר לעשות עם המוצר) וכן להתאמה של המוצר לדרישות אמיתיות. על-מנת להגיע לתוצאה ברמת גימור גבוהה הצוותים נדרשים להפוך להיות מומחים בדומיין של המוצר שאותו הם מפתחים ולהתאימו ללקוח הפוטנציאלי. המטרה היא שבסוף הסדנה, הקוד שנכתב יהיה ברמה ובאיכות של מוצר שכל חברה רצינית היתה מתכבדת להציג בשוק.

-	אז מה העיקר – המימוש או הרעיון?
העיקר הוא עדיין במימוש (אתם בכל זאת מקבלים בסוף תואר במדעי-המחשב).
רכיבי הציון הסופי:
-	רעיון מקורי, פיתוח הרעיון והצגת הבנה בדומיין הבעיה - 20%
-	איפיון ו-design מסודרים וטובים - 20%
-	מימוש נקי וללא באגים - 40%
-	הצגה טובה של הסדנה בכנס סדנאות - 15%
-	עמידה בזמנים במהלך כל הסדנה - 5% *
 
* יש לשים לב שחריגה ממועד ההגשה הסופי של הסדנה לא יאפשר לקבל ציון בסדנה כלל ויחייב רישום לסמסטר נוסף או לשנה נוספת, בהתאם לכללי ביה"ס.


-	כמה סטודנטים יכולים להיות בכל צוות?
כל צוות יכיל סטודנט אחד או שניים.	
יתכנו צוותים גדולים יותר למימוש רעיונות מורכבים, באישור המרצה.
-	מאיפה נביא רעיון?
זה חלק מהעניין – תחשבו, תשאלו חברים, תנסו למצוא בעיות שמטרידות אנשים, בעיות שמטרידות אתכם, מוצר שתמיד רציתם ולא מצאתם. ואפשר גם לקחת רעיון ממוצר קיים ולצאת ממנו למוצר שלכם.
-	הבאנו רעיון מקורי אבל מסובך, חבל על הזמן, צריך לממש אותו לגמרי?
אם הבאתם רעיון מסובך לא חייבים לממש אותו עד לרמת מוצר סופי אבל צריך לממש אותו לרמת הוכחת היתכנות / אב-טיפוס / Demo. מבחן המימוש הוא פשוט – אם המימוש שעשיתם הוא מספיק מעניין טכנולוגית, הוא מספק.
-	למי שייך הרעיון?
הרעיון והמימוש הוא שלכם ואתם יכולים להמשיך ולפתח אותו לאחר סיום הסדנה.
יחד עם זאת יש לזכור שכעבודה אקדמית, החומר שאתם מגישים הוא חשוף ואין לגביו תנאי סודיות.

-	מהן דרישות הקורס?
דרישות הקורס הן:
	מטלה	עד תאריך
1	הגשת הצעה לרעיון, כולל סקירת רקע רחבה (טכנולוגיות, מתחרים, צרכנים)	20/11/2019
2	הגשת הצעה מתוקנת לרעיון לאחר קבלת הערות המרצה	02/12/2019
3	הגשת מפרט מוצר + design מסודר	02/01/2020
4	עבודה במרץ על המימוש והגשת דו"ח התקדמות	24/02/2020
5	הגשת עדכונים למפרט ול-design +
דו"ח התקדמות וצפי לסיום	27/04/2020
6	הצגת מוצר עובד ברמת ביתא	09/06/2020
7	הצגת טיוטת פוסטר למרצה	26/07/2020
8	תאריך אחרון להצגת הסדנה למרצה	29/07/2020
9	הצגת הסדנה בכנס סדנאות	TBD

-	כיצד מגישים תרגילים?
את התרגילים יש לשלוח לכתובת:	sadna_mta@yahoo.com
יש לשלוח כל תרגיל כקובץ Zip אחד.
על-מנת לקבל פידבק על הגשה (במידה ולא התקבל קודם לכן בפגישה או במייל רגיל) יש לשלוח את ההגשה גם לכתובת המייל של המרצה. הכתובת ב-yahoo נועדה על-מנת לצבור את ההגשות בלבד.
-	האם תאריכי ההגשה לעיל קשיחים?
תאריכי ההגשה של מטלות 6 עד 9 קשיחים!
לגבי מטלות 1 עד 5: ניתן להגישן באיחור של עד 45 יום ללא הפחתה בציון. האפשרות להגשה באיחור נועדה בין השאר גם למקרים של מילואים, מחלה, חתונה וכדומה, ולכן לא יאושרו איחורים מעבר לכך.
-	האם יש בקורס שיעורים?
לא יתקיימו שיעורים פרונטליים. במהלך הסמסטר יקבעו פגישות להצגת התקדמות והתלמידים מוזמנים לקבוע פגישות בהתאם לצורך.
-	האם יש חובה להציג את הסדנה בכנס סדנאות
אין חובה להציג פוסטר של הסדנה בכנס סדנאות, אולם הציון הסופי של סדנה שלא תוצג יהיה חסום ב-85. כמו כן, המרצה יכול לפטור מראש סדנאות שאינן ברמה גבוהה מספיק (והציון שלהן ממילא נמוך מ-85) מהצורך להציג את הסדנה בכנס הסדנאות.
תלמיד שאמור להציג פוסטר בכנס סדנאות ומפאת מחלה או מילואים לא היה יכול להגיע – כאשר מדובר בצוות סדנה של יותר מתלמיד אחד חלה החובה  על הצוות להציג את הסדנה גם בהיעדר תלמידים מהצוות! כאשר מדובר בסדנה של תלמיד אחד המרצה יחליט האם לשקלל ציון סופי ללא תצוגה בכנס סדנאות או לבקש מהתלמיד להציג פוסטר במועד אחר.

-	כיצד ומתי ניתן להיפגש עם המרצה?
הפגישות יתקיימו בתיאום מראש.
לצורך קביעת פגישה נא לשלוח מייל קצר לכתובת המרצה (לא לכתובת הגשת העבודות) ובו יש לתזכר את נושא הסדנה, לתאר באופן ברור את מטרת הפגישה וכן את השלב שבו נמצא הצוות (האם הוגשו כל המטלות, מהו מצב הפיתוח וכדומה).
כמו כן, ניתן לשלוח כל שאלה במייל: amirk@mta.ac.il

.